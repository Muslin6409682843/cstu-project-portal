หัวข้อโครงงานพิเศษ 	การออกแบบและพัฒนาเว็บแอปพลิเคชันระบบค้นหาและแสดงโครงงานพิเศษของสาขา       วิทยาการคอมพิวเตอร์ มหาวิทยาลัยธรรมศาสตร์
ชื่อผู้เขียน 			นางสาว มัสลิน พัสตร์วาณิช
ชื่อผู้เขียน 			นาย สันติภาพ พิพัฒน์รัตนชัย
ชื่อปริญญา 			วิทยาศาสตรบัณฑิต สาขาวิชาวิทยาการคอมพิวเตอร์
สาขาวิชา/คณะ/มหาวิทยาลัย 	สาขาวิชาวิทยาการคอมพิวเตอร์
คณะวิทยาศาสตร์และเทคโนโลยี
มหาวิทยาลัยธรรมศาสตร์
อาจารย์ที่ปรึกษาโครงงานพิเศษ 	ผศ.ดร.ฐาปนา บุญชู
ปีการศึกษา 			2568

บทคัดย่อ
	ในการศึกษาระดับอุดมศึกษา นักศึกษาจำนวนมากจำเป็นต้องจัดทำโครงงานเพื่อสำเร็จการศึกษา ซึ่งกระบวนการหนึ่งที่สำคัญคือการสืบค้นข้อมูลเพื่อประกอบการศึกษาและพัฒนาโครงงานของตน โดยโครงงานของนักศึกษารุ่นก่อนในสาขาเดียวกันมักมีความใกล้เคียงทั้งด้านหัวข้อ เนื้อหา และระดับความยาก จึงถือเป็นแหล่งข้อมูลที่มีคุณค่าสำหรับการศึกษาและต่อยอด 
	อย่างไรก็ตาม การเข้าถึงโครงงานรุ่นพี่มักขาดระบบจัดเก็บที่เป็นระบบระเบียบ ทำให้เกิดปัญหาในการค้นหาและการนำไปใช้ โครงงานนี้จึงมีวัตถุประสงค์เพื่อออกแบบและพัฒนาเว็บแอปพลิเคชันระบบค้นหาและแสดงโครงงานพิเศษของสาขาวิชาวิทยาการคอมพิวเตอร์ คณะวิทยาศาสตร์และเทคโนโลยี มหาวิทยาลัยธรรมศาสตร์ โดยระบบจะประกอบด้วยฟังก์ชันที่ช่วยให้การเข้าถึงโครงงานสะดวกและมีประสิทธิภาพมากยิ่งขึ้น อาทิ ฟังก์ชันการค้นหาแบบรวดเร็วและแบบละเอียด ฟังก์ชันการกดถูกใจเพื่อบันทึกโครงงานที่สนใจ ฟังก์ชันการแสดงและดาวน์โหลดเอกสารประกอบ เช่น รูปเล่มรายงาน สไลด์นำเสนอ และชุดคำสั่งโปรแกรม 
	ระบบนี้ไม่เพียงช่วยให้รุ่นน้องสามารถสืบค้นโครงงานได้สะดวกขึ้น แต่ยังช่วยส่งเสริมการเรียนรู้ต่อยอดองค์ความรู้ และเป็นช่องทางแสดงศักยภาพของนักศึกษาและสาขาวิชา อีกทั้งยังป้องกันการสูญหายของผลงาน และจัดระเบียบการจัดเก็บโครงงานให้มีความเป็นระบบมากยิ่งขึ้น ซึ่งจะเป็นประโยชน์ในระยะยาวอย่างแน่นอน

คำสำคัญ: โครงงานพิเศษ, ระบบสืบค้นข้อมูล, การจัดเก็บข้อมูล
 
